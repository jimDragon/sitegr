---
ref: prosklhsh-ekdhlwshs-endiaferontos
title: "Πρόσκληση εκδήλωσης ενδιαφέροντος για την συγκρότηση άμισθης Επιτροπής Ισότητας των Φύλων (Ε.Ι.Φ.)."
excerpt: "Η Σύγκλητος του Ιονίου Πανεπιστημίου απευθύνει ανοιχτή πρόσκληση εκδήλωσης ενδιαφέροντος για τη συγκρότηση άμισθης Επιτροπής Ισότητας των Φύλων."
tags:
  - Προκηρύξεις
--- 
Η Σύγκλητος του Ιονίου Πανεπιστημίου (αρ. συνεδρίασης 15/20-01-2021),  λαμβάνοντας υπόψη τις διατάξεις του άρθρου 33 του ν. 4589/2019 (Α ́ 13) «Συνέργειες Εθνικού και Καποδιστριακού Πανεπιστημίου Αθηνών, Γεωπονικού Πανεπιστημίου Αθηνών, Πανεπιστημίου Θεσσαλίας με τα Τ.Ε.Ι. Θεσσαλίας και Στερεάς Ελλάδας, Παλλημνιακό Ταμείο και άλλες διατάξεις»,

ΑΠΕΥΘΥΝΕΙ

ΑΝΟΙΚΤΗ ΠΡΟΣΚΛΗΣΗ ΕΚΔΗΛΩΣΗΣ ΕΝΔΙΑΦΕΡΟΝΤΟΣ

για τη συγκρότηση άμισθης Επιτροπής Ισότητας των Φύλων (Ε.Ι.Φ.) ως συμβουλευτικού οργάνου της Συγκλήτου και των Διοικήσεων των Σχολών και των Τμημάτων του Ιονίου Πανεπιστημίου για την προώθηση της ισότητας σε όλα τα επίπεδα λειτουργίας και σε όλες τις διαδικασίες της ακαδημαϊκής ζωής.

Η ανωτέρω επιτροπή είναι εννεαμελής και αποτελείται από έξι (6) μέλη Δ.Ε.Π., ένα (1) μέλος Ε.Ε.Π. ή Ε.ΔΙ.Π. ή Ε.Τ.Ε.Π., έναν (1) διοικητικό υπάλληλο και έναν (1) φοιτητή, με τριετή θητεία.

Οι υποψηφιότητες θα αξιολογηθούν από τριμελή επιτροπή που συγκροτείται από τη Σύγκλητο, η οποία θα συντάξει πίνακα κατάταξης και θα τον υποβάλλει ως εισήγηση στη Σύγκλητο. Η Σύγκλητος, κατά την επιλογή των μελών λαμβάνει υπόψη το έργο και γενικότερα την συνεισφορά των υποψηφίων στα πεδία της ισότητας των φύλων, της καταπολέμησης των ανισοτήτων και διακρίσεων και της αντιμετώπισης του κοινωνικού αποκλεισμού.

Καλούνται οι ενδιαφερόμενοι να υποβάλουν ηλεκτρονικά στο κεντρικό πρωτόκολλο του Ιδρύματος (protocol@ionio.gr) συμπληρωμένη Αίτηση, συνοδευόμενη από σύντομη πρόταση υποψηφιότητας (μία παράγραφος για την εκδήλωση του ενδιαφέροντός τους για συμμετοχή στην Επιτροπή) ως προς την ενασχόλησή τους με ζητήματα φύλου και ισότητας, καθώς και το βιογραφικό τους σημείωμα, μέχρι την 11η/02/2021 και ώρα 14:00.

Η παρούσα δημοσιεύεται στον κεντρικό ιστότοπο του Ιονίου Πανεπιστημίου www.ionio.gr, στο Πρόγραμμα ΔΙΑΥΓΕΙΑ, και διανέμεται μέσω ηλεκτρονικού ταχυδρομείου στην πανεπιστημιακή κοινότητα του Ιδρύματος.

 

 

Ο Πρύτανης του Ιονίου Πανεπιστημίου 

Καθηγητής Ανδρέας Φλώρος
