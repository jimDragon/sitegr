---
ref: thorakisi-seismikis-epikindinotitas
title: "Τμήμα Πληροφορικής - Bi.H.E.Lab: Πρόγραμμα εξ Αποστάσεως Εκπαίδευσης «Ιατρική Ακριβείας με Χρήση Υπολογιστικών Βιοδεικτών»"
excerpt: "Το Εργαστήριο Βιοπληροφορικής και Ανθρώπινης Ηλεκτροφυσιολογίας - Bi.H.E.Lab (...) ανακοινώνουν την έναρξη των αιτήσεων συμμετοχής στο Τετράμηνο Πρόγραμμα εξ Αποστάσεως Εκπαίδευσης (E-Learning) Ε.Κ.Π.Α «Ιατρική Ακριβείας με Χρήση Υπολογιστικών Βιοδεικτών» για το ακαδημαϊκό έτος 2020-2021."
tags:
 - Δραστηριότητες Μελών
 - Μεταπτυχιακές Σπουδές
--- 
Το **Εργαστήριο Βιοπληροφορικής και Ανθρώπινης Ηλεκτροφυσιολογίας - Bi.H.E.Lab (Bioinformatics and Human Electrophysiology Laboratory)** του Τμήματος Πληροφορικής του Ιονίου Πανεπιστημίου με ακαδημαϊκό υπεύθυνο τον Καθηγητή Πληροφορικής **Παναγιώτη Βλάμο** σε συνεργασία με το Κέντρο Επιμόρφωσης και Δια Βίου Μάθησης του Εθνικού & Καποδιστριακού Πανεπιστημίου Αθηνών, το Ερευνητικό Πανεπιστημιακό Ινστιτούτο Ψυχικής Υγείας, Νευροεπιστημών και Ιατρικής Ακριβείας «Κώστας Στεφανής» (E.Π.Ι.Ψ.Υ.), την «Υγεία», τεχνοβλαστό του Ε.Π.ΙΨ.Υ.  ανακοινώνουν την έναρξη των αιτήσεων συμμετοχής στο **Τετράμηνο Πρόγραμμα εξ Αποστάσεως Εκπαίδευσης (E-Learning) Ε.Κ.Π.Α «Ιατρική Ακριβείας με Χρήση Υπολογιστικών Βιοδεικτών» για το ακαδημαϊκό έτος 2020-2021.**

**Έναρξη Εκπαιδευτικoύ Προγράμματος: 02/11/2020**

**Οι αιτήσεις γίνονται δεκτές έως τις 30/10/2020.**

Το Εκπαιδευτικό πρόγραμμα απευθύνεται κυρίως σε επαγγελματίες υγείας:

Γιατρούς όλων των ειδικοτήτων, Νοσηλευτές, Τεχνολόγους, Βιολόγους, Ψυχολόγους, Πληροφορικούς, Μαθηματικούς, Μηχανικούς ΗΥ, Χημικούς Μηχανικούς, Αποφοίτους και τελειόφοιτους σχολών αντίστοιχων επαγγελμάτων.

Σκοπός του Εκπαιδευτικού προγράμματος είναι η εκπαίδευση επαγγελματιών υγείας, Πληροφορικής, Μαθηματικών, Χημικών Μηχανικών, καθώς και αποφοίτων αντίστοιχων επαγγελμάτων, στη μεθοδολογία εύρεσης βιοδεικτών με τη χρήση υπολογιστικών εργαλείων με απώτερο στόχο την προσωποποιημένη προσέγγιση στη θεραπεία διάφορων νοσημάτων.

Επιδιώκει τη θεωρητική εκπαίδευση, μέσω της εξοικείωσης των εκπαιδευομένων με τη χρήση υπολογιστικών βιοδεικτών και τις αρχές της Ιατρικής Ακριβείας, και της παρουσίασης ενός εύρους εργαλείων που συμβάλουν στην προσαρμογή της πρόληψης και θεραπείας των ασθενειών με βάση την ειδική βιολογική σύνθεση του κάθε ατόμου.

Παράλληλα, το Εκπαιδευτικό πρόγραμμα αποσκοπεί και στη βελτίωση της πρόγνωσης, της διάγνωσης και της διαστρωμάτωσης του κινδύνου σε διάφορα νοσήματα, όπως ο καρκίνος και τα νευροεκφυλιστικά νοσήματα, η ανάπτυξη εφαρμογών για τη συστηματική συλλογή δεδομένων, η εύρεση των κατάλληλων βιοδεικτών και ο προσδιορισμός νέων θεραπευτικών προσεγγίσεων μέσω της διδασκαλίας κλινικών περιστατικών (βινιέτες).

**[Περισσότερες πληροφορίες για το Πρόγραμμα](https://hygieia.gr/programs/programma-ek-apostaseos-ekpaidefsis-ekpa-iatriki-akriveias/)**


**[Ιστοχώρος Bi.H.E.Lab](http://bihelab.di.ionio.gr/)**

